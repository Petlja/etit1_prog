# Оператори језика

**Оператори** извршавају операције над операндима што резултира неком
вредношћу, ознаком или догађајем. Из тога следи да су **операнди** ентитети над
којима оператори извршавају операције. На пример, у изразу $2+3$, оператор је
знак операције $+$, док су операнди бројеви $2$ и $3$, што резултира вредношћу
$5$.

Оператори се могу примењивати над једним, два или три операнда.
**Унарни оператори** примењују се само над једним операндом и могу бити
префиксни када се наводе пре операнда, или постфиксни када се наводе после
операнда. **Бинарни оператори** примењују се над два операнда и обично се
налазе између њих. Постоји и један **тернарни оператор** који се примењује на
три операнда.

У програмском језику C, слично као и у математици, операторе можеш представити
унапред дефинисаним карактерима датих у
[табели Оператори програмског језика C у прилогу](../prilozi/dummy.md).
Оператори се могу поделити по више критеријума, а најједноставније, према типу,
оператори се могу поделити на:

- операторе једноставне и сложених додела,
- аритметичке операторе,
- операторе инкрементирања и декрементирања,
- релацијске операторе,
- логичке операторе
- битске операторе и
- остале операторе.

У овом поглављу нећеш учити о релацијским и логичким операторима, јер њихова
примена долази до изражаја тек у програмима разгранате и цикличне структуре.

**Израз** се може дефинисати као део кода који резултира неком вредношћу.
Изрази се граде од операнада и оператора, чији редослед извршавања зависи од
коришћења заграда, система приоритета оператора и типова података, слично
као у математици.

**Наредба** представља основну јединицу обраде у рачунарском програму која
означава акцију која треба бити извршена. Наредбе се могу поделити на
декларативне и извршне.

**Декларативне наредбе** писаће када желиш да дефинишеш неке податке које ћеш
користити у програму, као у претходном поглављу.

**Извршне наредбе** користићеш за задавање израчунавања или управљање током
извршавања програма. Оне се могу поделити на просте, сложене и управљачке.
**Просте извршне наредбе** користићеш за задавање просте обраде података,
односно, обраде података која се не може разложити на мање делове. С друге
стране, **сложене извршне наредбе** представљају групу наредби које можеш
разложити на просте. Груписање простих у сложене наредбе вршићеш навођењем
витичастих заграда. **Управљачке извршне наредбе** користићеш за управљање
током извршавања програма, а не за обраду података.

Како би могао исправно да пишеш изразе и наребе и добијеш тражене резултате,
важно је да знаш којим редоследом оператори извршавају операције над
операндима. **Првенство (приоритет) оператора** одређује редослед примене
оператора у изразима и дефинисан је системом приоритета оператора. Систем
приоритета оператора у програмском језику C је прецизно дефинисан и дат у
[табели приоритета оператора у прилогу](../prilozi/dummy.md).

**Асоцијативност оператора** је особина која одређује како се оператори групишу
у одсуству заграда, а приоритет оператора одређује редослед њиховог извршавања.
У програмском језику C oператери могу бити лево-у-десно асоцијативни (што значи
да се операције групишу са леве стране) или десно-у-лево асоцијативни (што
значи да се операције групишу са десне стране).
