# Стандардне библиотечке функције

Програмски језик C нуди велики избор **стандардних библиотечких функција**.
Библиотечке функције можеш посматрати као потпрограме за често коришћене радње
које су творци програмског језика C написали за тебе. На почетку овог поглавља
научио си да се заглавља стандардне библиотеке програмског језика C прикључују
програму директивом `#include` након чега се наводи име стандардне библиотеке
са екстензијом `.h` у изломљеним заградама.

До сада си користио само заглавље стандардног улаза/излаза `stdio.h`, а у овој
лекцији научићеш понешто и о осталим библиотекама и функцијама које су у њима
дефинисане, а које могу да ти олакшају рад.

```{image} images/biblioteka.jpg
:width: 70%
:align: center
:alt: Библиотека
```

У наставку следи списак доступних заглавља са кратким описом. Нека заглавља
нису била део оригиналне стандардне библиотеке програмског језика C, већ су
уведена у каснијим C стандарднима. Та заглавља су означена именом стандарда
којим су уведена, а свакако неће бити коришћена приликом израде задатака у
овом курсу.

- `assert.h`, откривање грешака,
- `complex.h` **(C99)**, аритметика комплексних бројева,
- **`ctype.h`, рад са карактерима,**
- `errno.h`, извештавање о грешкама,
- `fenv.h` **(C99)**, контрола окружења за типове са покретном тачком,
- `float.h`, ограничења типова са покретном тачком,
- `inttypes.h` **(C99)**, конверзије целобројних формата,
- `iso646.h` **(C95)**, алтернативни запис оператора,
- `limits.h`, ограничења целобројних типова,
- `locale.h`, функције за локализацију,
- **`math.h`, математичке функције**
- `setjmp.h`, излазак из не-локалних токова програма,
- `signal.h`, контрола програма и ресурса,
- `stdalign.h` **(C11)**, поравнања структура података,
- `stdarg.h`, рад са аргументима функција,
- `stdatomic.h` **(C11)**, операције са подацима у нитима,
- `stdbit.h` **(C23)**, рад са битовима и бајтовима,
- `stdbool.h` **(C99)**, дефиниција логичког типа,
- `stdckdint.h` **(C23)**, проверена целобројна аритметика,
- `stddef.h`, дефиниције типова,
- `stdint.h` **(C99)**, дефиниције нових целобројних типова,
- **`stdio.h`, стандардни улаз/излаз**,
- **`stdlib.h`, стандардне корисничке функције**,
- `stdnoreturn.h` **(C11)**, рад са функцијама које ништа не враћају
- **`string.h`, рад са стринговима**
- `tgmath.h` **(C99)**, генеричке математичке функције
- `threads.h` **(C11)**, рад са нитима
- **`time.h`, рад са временом и датумом**,
- `uchar.h` **(C11)**, рад са UNICODE карактерима,
- `wchar.h` **(C95)**, рад са широким карактерима и
- `wctype.h` **(C95)**, одређивање типова широких карактера.

Са заглављима која су подебљана (`stdio.h`, `stdlib.h`, `math.h`, `time.h`,
`ctype.h` и `string.h`) сусрећеш се у овом или следећем разреду.
