# Сортирање елемената низа

Сортирање било којих ставки у односу на неко линерано уређење може да помогне
човеку или рачунару да брзо пронађе жељене ставке, на пример:

- сортирање низа бројева у растућем или опадајућем редоследу,
- лексикографско сортирање низа карактера,
- сортирање листе на основу вредности чланова листе итд.

```{image} images/sort.png
:width: 100%
:align: center
:alt: Сортирање
```

Сортирање елемената низа, тј. сортирање било које структуре података по задатом
критеријуму је изузетно важна тема у програмирању, па се временом развио велики
број алгоритама за сортирање. Неки од познатијих су:

- алгоритам за сортирање избором *(енгл. Selection Sort)*,
- алгоритам за брзо сортирање *(енгл. Quick Sort)*,
- алгоритам за сортирање обједињавањем *(енгл. Merge Sort)*,
- алгоритам за сортирање нагомилавањем *(енгл. Heap Sort)*,
- алгоритам за сортирање уметањем *(енгл. Insertion Sort)*,
- алгоритам за сортирање мехуром *(енгл. Bubble Sort)*,
- алгоритам за сортирање разврставањем *(енгл. Radix Sort)* и многи други

Тема о алгоритмима сортирања је веома широка и изучава сложеност алгоритама,
њихови брзину, заузеће ресурса, стабилност, прилагодљивост и др. Како би
програмери боље сагледали постојеће алгоритме сортирања, настале су поделе
по имплементацији, по методи сортирања, по дизајну парадигме, по сложености
и др.

Већина савремених програмских језика поседује **библиотечке функције** за
сортирање елемената низа. У програмском језику C постоји само једна библиотечка
функција за сортирање елемената низа `qsort()`. Названа је по алгоритму за
брже сортирање низа *(енгл. Quicker Sort)* који је имплементиран у оригиналној
`stdlib.h` библиотеци (алгоритам за брже сортирање је варијанта алгоритма за
брзо сортирање). Библиотечка функција `qsort()` захтева познавање рада са
показивачима и функцијама, па њу нећеш користити у овом курсу.

Могао си до сада да закључиш да примена библиотечких функција може да резултира
краћим и јаснијим (али не увек и ефикаснијим) програмским кодом. У овом
поглављу већи изазов ће бити да сам имплементираш неки од алгоритама за
сортирање, како би што боље разумео његову функционалност, него да научиш да
позовеш једну библиотечку функцију.

Један од најједноставнијих алгоритама за сортирање је алгоритам за сортирање
избором. Он је уједно и један од најједноставнијих за запис и имплементацију.
Није ефикасан над великим скуповима података, али може да има предности у
перформансама у односу на компликованије алгоритме у одређеним ситуацијама.
Идеја је да се у првом кораку најмањи елемент постави на прво место, у другом
најмањи од преосталих на друго место и тако редом док се низ не сортира.
Пре него што започнеш са проучавањем и имплементацијом овог алгоритма у
програмском језику C погледај следећи
[видео](https://www.youtube.com/watch?v=Ns4TPTC8whw).
