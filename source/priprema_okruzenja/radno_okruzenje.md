# Радно окружење програмера

За решавање задатака на рачунару увек су неопходни одређени алати. На пример,
ако желиш да направиш презентацију о некој теми за час Историје, неопходна ти
је апликација за израду слајд презентације, нпр. PowerPoint или Google Slides.
Тако је и за програмирање неопходан сет алата, односно апликација.

Циљ овог поглавља је да припремиш своје радно окружење за програмирање у
програмском језику C са одређеним сетом алата и да разумеш чему ти алати служе
и како се користе.

## Развој алгоритама

Подсети се прве лекције из претходног поглавља о
[животном циклусу развоја софтвера](https://petlja.org/sr-Latn-RS/kurs/11231/1/7973). Након
дефинисања системских и софтверских захтева, програмер треба да изради
алгоритам који ће јасно, у коначном броју корака, описати поступак за решавање
дефинисаног задатка. Алгоритам може да запише неформално, у неком псеудојезику
или да га прикаже дијаграмом тока.

Прва апликација са којом ћеш се сусрести управо је апликација за запис
алгоритама помоћу дијаграма тока. Апликација се зове **Flowgorithm**, бесплатно
се преузима и једноставно инсталира и користи. Поступак за преузимање и
инсталацију апликације Flowgorithm биће објашњен у некој од следећих лекција.

## Едитор и компајлер

Након израде алгоритма следе дизајн програма, кодирање, тестирање и употреба.
За ове фазе неопходан је **едитор** за унос изворног кода програма,
**компајлер** за превођење изворног кода у извршни и **дебагер** за откривање
грешака у изворном коду. Компајлером се данас сматра мало сложенији сет алата
који се састоји из препроцесора, компајлера, асемблера и линкера, док су раније
то били засебни алати. Такви технички детаљи уопште нису битни да успешно
савладаш овај курс - битно је да знаш да, када неко каже да користи одређени C
компајлер, заправо мисли на цео сет алата који долазе са тим компајлером.

У програмском језику C можеш програмирати на рачунарским системима различитих
архитектура, са различитим оперативним системима, користећи различите алате. На
персоналним рачунарима са оперативним системом Windows, за развој
апликација у програмском језику C, данас се најчешће користе следећи C
компајлери:

- MSVC (Microsoft Visual C++)
- GCC (GNU Compiler Collection - MinGW и Cygwin)
- LLVM Clang

...и следећи едитори:

- Microsoft Visual Studio Code
- NetBeans
- Eclipse

## Интегрисано развојно окружење

Интегрисано развојно окружење (енгл. *IDE - Integrated Development Environment*)
обједињује едитор, компајлер, дебагер и прегршт других алата за развој
апликација у јединствену апликацију. На персоналним рачунарима са оперативним
системом Windows, за развој апликација у програмском језику C, могу да се
користе следећа интегрисана развојна окружења:

- Microsoft Visual Studio
- Code::Blocks
- Dev-C++

Како је Microsoft Visual Studio препоручено развојно окружење у Плану наставе и
учења за наставни предмет Програмирање, а свакако и најпопуларније развојно
окружење које ћеш користи касније за програмирање у програмском језику C#, у
наредним лекцијама биће описан поступак за његово преузимање и инсталацију, као
и његови основни елементи.

## Остали алати

Данас програмери, у зависности од пројекта на којем раде, користе огроман број
алата. Један курс на Петљи сигурно не би био довољан да се наброје и опишу сви
алати које програмери данас користе. Алати могу бити апликације инсталиране на
рачунару, веб-апликације на интернету или комбинација десктоп и веб-апликација.

Пошто програмери раде у тиму, први сет алата укључује алате за комуникацију
и сарадњу (нпр. Microsoft Teams, Slack, Asana и др.), као и алате за управљање
пројектима (нпр. Microsoft Project, monday.com, Notion и др.).

Следећа група алата тиче се управљања развојем самог софтвера. Када више
програмера ради на развоју исте апликације, неопходни су алати за складиштење и
контролу верзија изворног кода (нпр. Git и GitHub, Subversion, Mercurial и др.).

Приметио си да се апликације константно ажурирају у циљу исправки грешака
(багова) или додавања нових функционалности. Следећа група алата тиче се
управљања задацима за решавање проблема и багова у апликацијама (нпр. Jira,
Bugzilla, Trello и др.).

Један од задатака програмера је да документују свој рад. Тако постоји и група
алата за генерисање, писање и објављивање софтверске документације (нпр.
Doxygen, Sphinx, Javadoc и др.).

Наведено је само неколико категорија алата који су данас у употреби. Наравно,
постоји много више категорија и много више алата доступних у свакој категорији.
Ако апликација која се развија користи базу података, онда ће се користити
алати за дизајн и управљање базама података; ако је апликација намењена
мобилним платформама, онда ће се користити додатни оквири и библиотеке за
мобилне уређаје и платформе за дистрибуцију мобилних апликација итд.
