# Од изворног кода до извршног програма

У претходној лекцији видео си да је у интегрисаном развојном окружењу Visual
Studio процес превођења изворног кода написаног у програмском језику C у
извршни програм, односно апликацију, потпуно аутоматизован.

Процес превођења изворног кода у извршни програм можеш посматрати кроз четири
корака:

- препроцесирање *(енгл. preprocessing)*,
- компајлирање *(енгл. compilation)*,
- монтажа *(енгл. assembly)* и
- повезивање *(енгл. linking)*.

у којима учествују редом препроцесор, компајлер, асемблер и линкер.

Прво се позива **препроцесор** *(енгл. preprocessor)* који претражује изворни
код тражећи препроцесорске наредбе. На основу резултата, препроцесорске наредбе
замењује се одговарајућим програмским кодом. На излазу се добија фајл са
препроцесираним кодом који може да има екстензију `.i`.

Фајл са препроцесираним кодом преузима **компајлер** *(енгл. compiler)* који га
преводи у фајл са асемблерским кодом који може да има екстензију `.s`.

Фајл са асемблерским кодом преузима **асемблер** *(енгл. assembler)* који га
преводи у објектни фајл. Објектни фајл може да има екстензију `.o` или `.out`.

На крају, објектни фајл преузима **линкер** *(енгл. linker)* који на основу
објектног кода врши повезивање са другим објектним кодовима (из библиотека или
других објектних фајлова), па на крају генерише фајл са машинским кодом.
Фајл са машинским кодом је **извршни фајл**, што значи да се може покренути,
односно извршити у оперативном систему. Извршни фајлови у оперативном систему
Windows имају екстензију `.exe` *(енгл. executable)*, док у оперативним
системима UNIX и Linux извршни фајлови немају екстензију.

Цео процес се може визуелно представити следећим дијаграмом:

```{image} images/prevodjenje.png
:width: 100%
:align: center
:alt: Од изворног до извршног програма
```
