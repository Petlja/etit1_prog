# Разграната структура програма

## Селекција

Само се једноставни програми, попут оних у претходном поглављу, решавају
наредбама које се извршавају једна за другом, редоследом којим су написане, од
врха програма ка дну. Много чешће је потребно контролисати ток програма и
дефинисати које ће се наредбе извршити у зависности од неког критеријума,
односно **услова**. **Селекција** подразумева да се на основу вредности неког
израза одређује да ли ће се, односно, која ће се наредба или група наредби
извршити, што доводи до **гранања** у програму. На пример, ако корисник унесе
позитиван број, онда програм треба да изврши задата изврачунавања, а у
супротном, програм треба да испише поруку о погрешном уносу.

```{image} images/razgranata.png
:width: 50%
:align: center
:alt: Гранање у програму
```

У примеру изнад, услов, односно логички израз, формиран је помоћу релацијског
оператора `>`. Резултат логичког израза може бити истина, тј. да је израз тачан
*(енгл. True)* или неистина, тј. да је израз нетачан *(енгл. False)*.

У многим програмским језицима постоји логички тип података који се обично
назива *bool* или *boolean* са две логичке вредности *true* и *false*. У
програмском језику C вредност тачно представља се бројем различитим од нуле, а
вредност нетачно нулом. У каснијим C стандардним (C99), логички тип `bool` са
вредностима `true` и `false` дефинисан је у библиотеци `<stdbool.h>`, али се у
овом курсу неће користити.

Поред релацијских оператора, за формирање логичких израза користићеш и логичке
операторе, а о релацијским и логичким операторима научићеш више у наредним
лекцијама.

У програмском језику C за реализацију управљачке структуре селекције можеш
користити:

- наредбу `if-else`,
- тернарни условни оператор `?:` или
- наредбу вишеструког гранања ``switch-case``.
