# Релацијски оператори

Изрази са релацијски операторима најчешће се користе за задавање услова у
разгранатим или цикличним структурама програма па их из тог разлога тек сада
обрађујемо.

**Релацијски оператори**, тзв. оператори поређења су бинарни оператори који
врше поређење два операнда. У програмском језику C постоји шест релацијских
оператора и сви имају леву асоцијативност. Четири релацијска оператора имају
приоритет 6:

- релацијски оператор мање `<`,
- релацијски оператор мање или једнако `<=`,
- релацијски оператор веће `>` и
- релацијски оператор веће или једнако `>=`.

док преостала два имају приоритет 7:

- релацијски оператор једнако `==` и
- релацијски оператор различито `!=`.

Помоћу релацијских оператора можеш да формираш логичке изразе облика:

```text
operand_1 operator operand_2;
```

Операнди релацијских оператора могу бити целобројне вредности, карактери,
реалне вредности или изрази, док је резултат операције увек целобројна вредност
типа `int`. Ако је релација тачна, онда је резултат операције целобројна
вредност $1$, односно, ако релација није тачна резултат операције је целобројна
вредност $0$. У математици се изразима са релацијским операторима констатују
или изражавају односи између операнада на левој и десној страни, док се у
програмирању тај однос увек израчунава!

## Релацијски оператори мање

Релацијским оператором мање `<` формира се логички израз којим се испитује да
ли је операнд на левој мањи од операнда на десној страни.

На пример, у следећем програму први израз је тачан ($1$ јесте мање од $2$), док
је други нетачан ($2$ није мање од $1$):

```{literalinclude} code/relational0.c
:language: c
```

па ће се на стандардном излазу исписати `1 0`.

## Релацијски оператор мање или једнако

Релацијским оператором мање или једнако `<=` формира се логички израз којим се
испитује да ли је операнд на левој страни мањи или једнак операнду на десној
страни.

На пример, у следећем програму прва израз је тачан ($6.626069\cdot{10^{-34}}$
јесте мање или једнако од $6.62607\cdot{10^{-34}}$), док је други нетачан
($6.62607\cdot{10^{-34}}$ није мање или једнако од $6.626069\cdot{10^{-34}}$):

```{literalinclude} code/relational1.c
:language: c
```

па ће се на стандардном излазу исписати `1 0`

## Релацијски оператор веће

Релацијским оператором веће `>` формира се логички израз којим се испитује да
ли је операнд на левој страни већи од операнда на десној страни.

На пример, у следећем програму први израз је тачан ($3.14159$ јесте веће од
$3.14$), док је други нетачан ($3.14$ није веће од $3.14159$):

```{literalinclude} code/relational2.c
:language: c
```

па ће се на стандардном излазу исписати `1 0`.

## Релацијски оператор веће или једнако

Релацијским оператором веће или једнако `>=` формира се логички израз којим се
испитује да ли је операнд на левој страни већи или једнак операнду на десној
страни.

На пример, у следећем програму прва израз je тачaн (по ASCII табели `a` је веће
од `A`), док је други нетачан (по ASCII табели `A` није веће нити једнако `a`):

```{literalinclude} code/relational3.c
:language: c
```

па ће се на стандардном излазу исписати `1 0`.

## Релацијски оператор једнако

Релацијским оператором једнако `==` формира се логички израз којим се испитује
да ли је операнд на левој страни једнак операнду на десној страни.

На пример, у следећем програму први израз није тачан ($1$ није једнако са
$0.3333333333333333$), док је други тачан ($\frac{1}{3}$ јесте једнако са
$0.3333333333333333$):

```{literalinclude} code/relational4.c
:language: c
```

па ће се на стандардном излазу исписати `0 1`. Приликом коришћења релацијских
оператора над реалним вредностима, увек води рачуна о прецизности.

## Релацијски оператор различито

Релацијским оператором различито `!=` формира се логички израз којим се
испитује да ли је операнд на левој страни различит од операнда на десној
страни.

На пример, у следећем програму први израз је тачан ($1$ јесте различито од
$0.3333333333333333$), док је други нетачан ($\frac{1}{3}$ није различито од
$0.3333333333333333$):

```{literalinclude} code/relational5.c
:language: c
```

па ће се на стандардном излазу исписати `1 0`.
