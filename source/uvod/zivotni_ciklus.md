# Животни циклус развоја софтвера

Процес представља скуп активности које се извршавају да би се добио одређени
резултат. У оквиру наставног предмета Програмирање бавићемо се процесом који
представља скуп активности које се извршавају приликом развоја софтвера. Овај
процес назива се животним циклусом развоја софтвера
*(енгл. SDLC - Software Development Life Cycle)*.

Када су информационе технологије почеле да се развијају, са мало планирања,
програмер је самостално могао да произведе функционалан софтвер. Како су
захтеви корисника софтвера расли, а софтвер постајао све сложенији, на његовој
изради и доради морало је радити више програмера истовремено. Због тога су
осмишљене методологије развоја софтвера које се баве организацијом рада тима,
груписањем активности, доношењем правила, креирањем шаблона итд. Методологијама
животног циклуса развоја софтвера бави се дисциплина софтверског инжењерства.

## Модел водопада

Једна од првих методологија развоја софтвера представљена је моделом водопада
*(енгл. Waterfall Model)*. Иако је модел водопада дефинисан 1970. године, фазе
модела водопада можеш применити и данас на једноставним задацима.

1. **Системски захтеви.** У првој фази требаш одговорити на следећа питања:
која је платформа на којој ће се програм извршавати; која се хардверска
архитектура користи; који се оперативни систем користи; да ли је неопходан
неки додатан софтвер?
2. **Софтверски захтеви.** У другој фази требаш одговорити на следећа питања:
шта софтвер треба да ради, у којој су форми улазни подаци, а у којој резултати;
која су и каква су ограничења?
3. **Анализа:** У трећој фази проблем требаш раставити на целине и израдити
алгоритам (идејно решање) којим ћеш описати поступак за решавање дефинисаног
задатка.
4. **Дизајн програма.** У четвртој фази требаш осмислити кориснички интерфејс
и како корисничке акције утичу на извршавање програма.
5. **Кодирање.** Тек када си завршио са претходним фазама завршене, долази до
пете фазе - уноса изворног програма, дебаговања и превођење у извршни програм.
6. **Тестирање.** У шестој фази требаш истестирати све функције програма и
израдити програмску документацију.
7. **Употреба.** У седмој фази требаш осмислити како ћеш корисницима испоручити
и инсталирати програм и како ћеш током оперативног коришћења програма од стране
корисника исти одржавати.

Покушај да примениш ове фазе на конкретном случају, на пример, будући корисник
је наручио израду **апликације за сабирање бројева**.

1. Апликација ће се извршавати на IBM PC компатибилном рачунару архитектуре
x86/x64, у конзоли оперативног система Windows 10. Пошто развијаш конзолну
апликацију у програмском језику C, није ти неопходан никакав додатни софтвер за
њено извршавање. За развој ове апликације користићеш интегрисано развојно
окружење Microsoft Visual Studio са Microsoft C/C++ компајлером.
2. Јасно је да је корисник наручио апликацију за сабирање бројева, али није
прецизно дефинисао: да ли се мисли само на целе бројеве или то могу бити и
реални бројеви; да ли бројеви могу бити и позитивни и негативни; да ли су то
бројеви у декадном бројном систему или се очекује да апликација подржава и рад
са бројевима у другим бројним системима? Нека је корисник одлучио да је у
питању апликација за сабирање реалних бројева и да, ако у резултату има
децимала, онда их треба заокружити на пет децималним места.
3. Алгоритам за израду ове апликације може бити прилично једноставан. Од
корисника се очекује да унесе два реална броја, након чега се у програму
врши сабирање унетих бројева и исписује резултат на излазу. Ако резултат није
цео број онда се исписује са пет децимала, а ако јесте, исписује се без
децимала. Требаш водити рачуна о томе да корисник може да погреши и унесе
податак другог типа, на пример, унесе слово уместо цифре, па у алгоритам требаш
уградити и проверу исправности унетих података како не би дошло до пуцања
програма.
4. Кориснички интерфејс за ову апликацију може бити једноставан. По покретању
апликације на екрану се исписује текст *Unesi prvi broj:*, па се у програму
проверава и памти унос корисника. У новој линији исписује се текст
*Unesi drugi broj:*, па се поново у програму проверава и памти унос корисника.
Сабирају се две запамћене вредности и исписује резултат у новој лијини
*Rezultat sabiranja unetih brojeva je: ...*, након чега се прекида извршавање
апликације. У случају погрешног уноса, исписује се порука "Pogresan unos!" и
прекида се извршавање апликације.
5. Тек сада када је све јасно можеш започети са уносом програмског кода и
израдом апликације. Током уноса програмског кода требаш уносити и коментаре
који описују шта одређени делови кода раде, како би у будућности ти или неки
други програмер могли да врше исправке тог кода.
6. Пре него што готову апликацију испоручиш кориснику било би добро да је
тестираш на разлитим рачунарима и покушаш да је "срушиш" са погрешним уносима.
Поред апликације кориснику требаш испоручити и упутство за коришћење, па након
успешног тестирања следи израда програмске догументације.
7. Неретко будући корисник не живи у истом месту, држави или континенту, па
требаш осмислити како да апликацију кориснику испоручиш путем интернета. Ако
корисник ипак открије неку грешку или жели проширење функционалности, требаш
осмислити механизме за ажурирање апликације.

У пракси, након уочавања проблема у одређеној фази, програмери су се често
враћали на претходне фазе. То је условило да се развију напредније методологије
као што су: рапидни развој, развој вођен тестовима, агилни развој (скрам,
адаптивни развој, развој вођен карактеристикама, динамички развој, екстремно
програмирање), и др.
