# Програмски језици

Језик представља скуп правила за комуникацију између субјеката. Помоћу језика
се представљају и преносе информације. Природни језик се користи за
комуникацију између људи у говорној или писаној форми.

Програмски језик служи за комуникацију између човека и рачунара. Човек у
рачунар уноси текст (кôд програма) на програмском језику, са циљем да рачунар
изврши инструкције задате у том тексту. Програмски језик се може дефинисати као
скуп речи и правила које се користе за писање рачунарских програма који описују
послове које треба да обави рачунар.

До данас је креирано више хиљада програмских језика, али нису сви једнако важни
и заступљени.

## Поделе програмских језика

Програмски језици могу се поделити на много начина и у много категорија у
зависности од критеријума на основу којих се врши подела.

### Подела према степену блискости са архитектуром рачунара

Према степену блискости са архитектуром рачунара програмски језици се деле на
језике ниског нивоа (машински и асемблерски) и језике високог нивоа (C, C++,
C#, Java...). Језици ниског нивоа подразумевају блискост са хардвером, док
језици високог нивоа, захваљујући компајлерима, не зависе од хардвера већ се
могу користити на различитим архитектурама рачунара.

Машински програм извршава се директно у процесору где процесор тумачи машинске
кôдове и овакви програми су потпуно неразумљиви човеку. Асемблерски програми
састоје се из наредби којим се више или мање придружују машинске наредбе.
Наредбе асемлерских програма пишу се у виду мнемоничких скраћеница речи на
енглеском језику. Наредбе програмских језика високог нивоа су блиске енглеском
језику и структуриране су тако да одговарају начину размишљања програмера.

Почнимо са језицима високог нивоа и једноставним примером који у конзоли треба
да испише текст `Hello, World!`. У програмском језику **C** тај програм
изгледао би овако:

```{literalinclude} code/hello.c
:language: c
```

Чак и ако не знаш ништа о програмирању и програмским језицима, а знаш енглески
језик, можеш да претпоставиш да се на почетку програма нешто укључује
*(include)*, па нешто штампа *(print)* и на крају нешто враћа *(return)*. У
програмском језику **C++** програм са истом функционалношћу изгледао би овако:

```{literalinclude} code/hello.cpp
:language: cpp
```

односно, у програмском језику **C#** овако:

```{literalinclude} code/hello.cs
:language: cs
```

Најједноставнија би била варијанта у програмском језику **Python** кога си учио
у основној школи:

```{literalinclude} code/hello.py
:language: py
```

С друге стране, асемблерски језик је знатно комплекснији и захтева добро
познавање архитектуре рачунарског система. Исти програм у асемблеру за испис
текста `Hello, World!` у конзоли изгледа овако:

```{literalinclude} code/hello.asm
:language: nasm
```

Овај програм је функционалан ако се користи Microsoft асемблер на x64 верзији
оперативног система Windows 10 на рачунарима са Intel или AMD процеросорима.
Уколико се користи неки други асемблер на другом оперативном систему, или се
користи рачунар друге архитектуре, програм неће бити функционалан. Исти програм
у програмском језику C је функционалан са било којим C компајлером на било ком
оперативном систему са било каквом хардверском архитектуром.

Машински језик је неразумљив чак и искусним програмерима. Значење делова
машинског кода обично могу да "препознају" програмери који су се баш за то
специјализовали. Део машинског програма у хексадекадном запису за испис текста
`Hello, World!` у конзоли изгледа овако:

```{literalinclude} code/hello.hex
:language: hexdump
```

Цео програм био би предугачак за приказ на веб страници.

### Подела према начину превођења програма

Према начину превођења програма, програмски језици деле се на компајлерске и
интерпретерске. Код компајлерских језика врши се превођење програма у циљу
добијања извршног програма, који се касније може независно извршавати. Код
интерпретерских језика врши се превођење сваке линије кода пре њеног извршења,
а програм се не може извршити независно без постојања интерпретера.

Програмски језици засновани на компајлерима су C, C++, C#, Java и др.
Програмски језици засновани на интерпретерима су Python, Ruby, Perl и др.
Више о процесу превођења изворног кода у извршни научићеш у наредним лекцијама.

### Подела према начину програмирања

Према начину програмирања, програмски језици могу се сврстати се у основне
програмске парадигме. Програмска парадигма може да означава: програмски стил,
начин/стил програмирања и класификацију међусобно сличних програмских језика.

Програмске парадигме изучавају се како би се боље упознала својства програмских
језика који им припадају. Основна подела програмских парадигми је на:

- императивне парадигме
- декларативне парадигме

**Императивна парадигма** подразумева програмске језике у којима се користе
искази/наредбе који мењају стање програма. Основне поткатегорије императивне
парадигме су:

- процедуралне парадигме (програмски језици C, Pascal, Fortran)
- објектно-оријентисане парадигме (програмски језици C++, C^#, Java)

**Декларативна парадигма** подразумева програмске језике у којима се више
изражава логика него искази/наредбе. Основне поткатегорије декларативне
парадигме су:

- функционалне парадигме (програмски језици Python, Haskell, F#)
- логичке парадигме (програмски језици Prolog и његови деривати)

У савременим програмским језицима увек је помешано више програмских парадигми
*(енгл. multi-paradigm)*, на пример, програмски језик C++ јесте
објектно-оријентисан, али се може сврстати и у групу процедуралних и у групу
функционалних језика. Данас постоји око сто категорија и поткатегорија
програмских парадигми.

## Шта нису програмски језици

Језици за описивање/структурирање текста нису програмски језици јер се помоћу
њих не пишу програми које треба да изврши рачунар. Примери оваквих језика су:
HTML, CSS, XML, SGML, JSON и др.
