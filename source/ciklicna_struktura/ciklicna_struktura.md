# Циклична структура програма

```{image} images/loops.png
:width: 100%
:align: center
:alt: петље
```

До сада су се наредбе у твојим програмима извршавале редоследом којим су
написане само једном или ни једном, ако су биле део гране која се није
извршила. Након тога извршавање програма се прекидало.

Међутим, у програмима које свакодневно користиш, неке радње се могу понављати
више пута. На пример, у Калкулатору можеш да уносиш изразе више пута. Није
потребно да сваки пут изнова покрећеш Калкулатор када желиш да израчунаш
вредност новог израза.

Такође, савремени програми не манипулишу са само неколико података. На пример,
ако желиш да израчунаш просечну оцену одељења на контролном задатку из
Програмирања, морао би да декларишеш 30 променљивих, за сваког ученика по
једну, па након тога напишеш 29 операција сабирања и резултат поделиш са 30.

Колико би било напорно написати програм који рачуна просечну оцену одељења из
свих предмета? А тек просечну оцену за сва одељења из свих предмета у школи?
Шта ако је потребно написати програм за општи случај, где број ученика у једном
одељењу може да буде мањи или већи од 30 и где различита одељења имају различит
број предмета?

Решење за ове проблеме лежи у наредбама понављања које се називају
**наредбе циклуса** или **петље**. Наредбе циклуса омогућују да се наредба или
блок наредби изврше више пута. На пример, уместо да декларишеш 30 променљивих и
напишеш 29 операција сабирања, можеш да декларишеш једну променљиву у којој
ћеш, само једном наредбом циклуса, 30 пута додати унету вредност.

У програмском језику C цикличне управљачке структуре, тзв. управљачке структуре
итерације реализују се наредбама циклуса `for`, `while` или `do-while`:

- Наредба циклуса `for` користи се за циклусе са коначним, унапред одређеним
бројем понављања.
- Наредба циклуса `while` користи се за циклусе са неодређеним бројем понављања
и извршава се све док је управљачки услов испуњен. Управљачки услов задаје се
на почетку, па се наредба `while` назива и наредбом циклусом са предусловом.
- Наредба циклуса `do-while` користи се такође за циклусе са неодређеним бројем
понављања и извршава се све док је управљачки услов испуњен, али се он задаје
на крају, па се наредба `do-while` назива и наредбом циклуса са постусловом.
