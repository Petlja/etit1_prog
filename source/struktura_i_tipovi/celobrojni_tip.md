# Целобројни тип података

Познато ти је из математике да постоје непозициони и позициони бројевни
системи. Непозициони бројевни системи су на пример римским, грчки, египатски и
други старији бројевни системи. Они нису значајни у програмирању и програмском
језику C и више их нећемо помињати у оквиру овог курса.

Позициони бројевни системи су бројевни системи код којих вредност коју
представља цифра зависи од саме цифре и од њене позиције у запису броја.
Целе бројеве у програмском језику C можеш представити помоћу три бројевна
система:

- декадног,
- окталног и
- хексадекадног.

За представљање целобројних вредности користи се **целобројни тип података**.

## Декадни цели бројеви

Декадни бројевни систем је најчепшће коришћен бројевни систем којег људи
користе у свакодневном животу. То је систем записа бројева са базом десет, у
којем се могу користити цифре $0$, $1$, $2$, $3$, $4$, $5$, $6$, $7$, $8$ и
$9$. *База десет* значи да се сваки цео декадан број може представити као збир
експонената броја $10$.

На пример, цео декадан број $123$ можеш представити као

$$123_{(10)}=$$
$$=1\cdot10^{2}+2\cdot10^{1}+3\cdot10^{0}=$$
$$=100+20+3$$

Декадним целим бројевима може да претходи знак `+` или знак `-`, где се знак
`+` може изоставити уколико је број позитиван. На пример, број $+123$ је
позитиван цео број у декадном бројевном систему којег можеш у програмском
језику C записати као `+123` или као `123`, јер се знак `+` може изоставити.
Број $-123$ је негативан цео број у декадном бројевном систему којег би у
програмском језику C записао као `-123`.

Декадни цели бројеви представљају се као и у математици, стим да у програмском
језику C важи да је цео број декадан уколико не почиње нулом. То значи да број
`123` у програмском језику C није једнак броју `0123`. Нула испред декадног
броја у математици не мења вредност броја, док у програмском језику C нула
испред броја има другачије значење.

## Октални цели бројеви

У програмском језику C број који почиње са нулом третира се као цео број у
окталном бројевном систему. На пример, број `0123` је број у окталном бројевном
систему. Октални бројевни систем је систем записа бројева са базом осам, у
којем се могу користити цифре  $0$, $1$, $2$, $3$, $4$, $5$, $6$ и $7$.
*База осам* значи да се сваки цео окталан број може представити као збир
експонената броја $8$.

Да би број из окталног бројевног система превео у декадни, последњу цифру у
окталном систему множи са $8^0$, предпоследњу са $8^1$, следећу са $8^2$ и тако
редом. Збир добијених производа представља број у декадном бројевном систему.

На пример, претвори број $512$ из окталног у декадни систем:

$$512_{(8)}=$$
$$=2\cdot8^{0}+1\cdot8^{1}+5\cdot8^{2}=$$
$$=2+8+320=$$
$$=330_{(10)}$$

У програмском језику C број $512$ у окталном бројевном систему записао би као
`0512`, а еквивалентна вредност тог броја у декадном систему је $330$.

Да би број из декадног бројевног система превео у октални, потребно је да вршиш
целобројно дељење датог броја са $8$ и записујеш остатке све док количник не
буде једнак нули. Остаци записани у супротном редоследу од оног којим су
добијени представљају број у окталном бројевном систему.

На пример, претвори број $330$ из декадног у октални бројевни систем:

$$\frac{330}{8}=41,остатак=2$$
$$\frac{41}{8}=5,остатак=1$$
$$\frac{5}{8}=0,остатак=5$$
$$330_{(10)}=512_{(8)}$$

## Хексадекадни цели бројеви

Aко број почиње са `0x` или `0X` третира се као хексадекадан цео број.
Хексадекадни бројевни систем је систем записа бројева са базом шеснаест, у
којем се могу користити цифре $0$, $1$, $2$, $3$, $4$, $5$, $6$, $7$, $8$, $9$,
$A$, $B$, $C$, $D$, $E$ и $F$. Вредности цифара у декадном бројевном систему
које су наведене као слова у хексадекадном су следећа:

- $A_{(16)}=10_{(10)}$
- $B_{(16)}=11_{(10)}$
- $C_{(16)}=12_{(10)}$
- $D_{(16)}=13_{(10)}$
- $E_{(16)}=14_{(10)}$
- $F_{(16)}=15_{(10)}$

*База шестанест* значи да се сваки цео хексадекадан број може представити као
збир експонената броја $16$.

У програмском језику C, ако хексадекадан број почиње са `0x`, онда се цифре
које имају вредност од 10 до 15 пишу малим словима, односно, ако почиње са `0X`
онда се пишу великим словима. На пример, декадни број $123_{(10)}$ у
програмском језику C можеш записати као хексадекадни број `0x7b` или као
хексадекадни број `0X7B`.

Да би број из хексадекадног бројевног система превео у декадни, последњу цифру
у хексадекадном систему множи са $16^0$, предпоследњу са $16^1$, следећу са
$16^2$ и тако редом. Збир добијених производа представља број у декадном
бројевном систему.

На пример, претвори број $14A$ из хексадекадног у декадни бројевни систем:

$$14A_{(16)}=$$
$$=А\cdot16^{0}+4\cdot16^{1}+1\cdot16^{2}=$$
$$=10+64+256=$$
$$=330_{(10)}$$

У програмском језику C број $14A$ у хексадекадном систему записао би као
`0X14A` или `0x14a`, а еквивалентна вредност тог броја у декадном систему је
$330$.

Да би број из декадног бројевног система превео у хексадекадни, потребно је да
вршиш целобројно дељење броја са $16$ и записујеш остатке све док количник не
буде једнак нули. Остаци записани у супротном редоследу од оног којим су
добијени представљају број у окталном бројевном систему.

На пример, претвори број $330$ из декадног у хексадекадни бројевни систем:

$$\frac{330}{16}=20,остатак=А$$
$$\frac{20}{16}=1,остатак=4$$
$$\frac{1}{16}=0,остатак=1$$
$$330_{(10)}=14A_{(8)}$$
