# Унос и приказ података

Пошто програмски језик C потиче са UNIX система, он све уређаје третира као
датотеке. Тако и податке које требаш унети у програм или исписати из програма
можеш посматрати као датотеке које садрже низове сукцесивних знакова који се
називају токови *(енгл. streams)*.

Улазни подаци читају се из тока `stdin`, излазни уписују у ток `stdout`, а
кодови грешака насталих при извршењу програма уписују се у ток `stderr`.
Извориште података за унос може бити тастатура, било који улазни уређај или
датотека, док одредиште за испис може бити екран, штампач, било који излазни
уређај или датотека. Ток `stdin` назива се стандардни улаз, ток `stdout`
стандардни излаз и ток `stderr` стандардни излаз за грешке.

```{image} images/tokovi.png
:width: 100%
:align: center
:alt: Токови
```

У првом разреду, једино извориште података које ћеш користити је тастатура, а
одредиште за испис података екран. Коришћење других изворишта и одредишта биће
теме у другом разреду.

Подаци се са тастатуре уносе као низ знакова, у меморији представљају у
бинарном облику одређеног типа и на екрану у текстуалном облику. У току преноса
знакова унешених са тастатуре у бинарни облик одређеног типа у меморији врши се
**улазна конверзија**. У току преноса бинарних података одређеног типа из
меморије у текстуални облик који се исписује на екрану врши се
**излазна конверзија**.

У програмском језику C наредбе за улаз/излаз формирају се коришћењем посебних
функција дефинисаних у библиотеци `stdio.h`. У овој библиотеци дефинисано је
више функција које се могу користити за улаз/излаз, а на почетку биће обрађење
само функције `scanf()` за улаз и `printf()` за излаз.
