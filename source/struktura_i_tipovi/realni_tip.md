# Реални тип података

Реални тип података служи за представљање реалних бројева, односно реалних
константи који се у програмском језику C називају бројевима са покретном тачком
*(енгл. floating point)* - а не запетом као у математици. Бројевима са
покретном тачком може да претходи знак `+` или знак `-`, где се знак `+` може
изоставити уколико је број позитиван. У рачунарским наукама бројеви са
покретном тачком приближно представљају реалне бројеве користећи негативан или
ненегативан знак испред целог броја фиксне прецизности помножен целобројним
експонентом фиксне основе. На пример:

$$-12.345=-12345\times{10^{-3}}$$

У изразу изнад, са леве стране налази се негативан реалан број, а са десне:

- $-$ представља знак *(енгл. sign)*,
- $12345$ представља сигнификанд или мантису *(енгл. significand, mantissa)*,
- $10$ представља основу *(енгл. base или radix)*.
- $-3$ представља експонент *(енгл. exponent)* и

Израз "покретна тачка" односи се на чињеницу да се тачка *(енгл. radix point)*
креће између цифара броја.

## Запис бројева са покретном тачком

У програмском језику C бројеве са покретном тачком можеш записати на више
начина. У **децималној нотацији** бројеве са покретном тачком пишеш наводећи
знак, целобројни део, децималну тачку и разломљени део. На пример, број $1.23$
у децималној нотацији записао би као `+1.23` или као `1.23`, односно број
$-1.23$ као `-1.23`.

Ако је целобројни део броја са покретном тачком једнак нули, а разломљени није,
онда се та нула може изоставити. На пример, број $0.23$ можеш записати као
`.23`, односно, број $-0.23$ можеш записати као `-.23`.

С друге стране, ако је целобројни део броја са покретном тачком различит од
нуле, а разломљени део једнак нули, онда се та нула може изоставити. На пример,
број $3.0$ можеш записати као `3.`, односно, број $-3.0$ можеш записати као
`-3.`.

Други начин записа бројева са покретном тачком у програмском језику C је запис
у **научној нотацији**, где наводиш мантису, слово `е` или `E` које представља
основу и експонент. Овај је начин погодан за запис бројева са покретном тачком
који имају мали број значајних цифара. За овај запис исто важи да се знак `+`
може изоставити испред мантисе или експонента уколико су мантиса или експонент
позитивни бројеви.

На пример, број $0.0000000012$ можеш записати као `1.2e-9` или `1.2E-9`, или,
број $1200000000$ можеш записати као `1.2e9` или `1.2E9`.

## Прецизност

У програмском језику C опсег могућих вредности и прецизност бројева са
покретном тачком зависи од декларације, и често од компајлера. Пошто нису
доступни модификатори, доступно је више различитих реалних типова:

- Број са покретном тачком типа `float` има **једноструку прецизност** и
заузима $4B$ меморијског простора. $1b$ резервисан је за знак, $8b$ за
експонент са основом 2 и $23b$ за сигнификанд.
- Број са покретном тачком типа `double` има **двоструку прецизност** и заузима
$8B$ меморијског простора. $1b$ резервисан је за знак, $11b$ за експонент са
основом 2 и $52b$ за сигнификанд.
- Број са покретном тачком типа `long double` има **проширену прецизност** и
заузима $10B$, $12B$ или $16B$ меморијског простора у зависности од комплајера.
Изузетак је баш Microsoft C/C++ компајлер кога ћеш користи у овом предмету, где
је тип `long double` идентичан типу `double`, што значи да број са покретном
тачком типа `long double` заузима $8B$, меморијског простора.
- Број са покретном тачком може имати **четвороструку прецизност** ако заузима
$16B$ меморијског простора. Имплементација таквог типа постоји у
[новијим верзијама неких C компајлера](https://gcc.gnu.org/onlinedocs/libquadmath.pdf).
Пошто у задацима ретко има потребе за бројевима са покретном тачком проширене
или четвороструке прецизности, њих на даље нећеш користити.
