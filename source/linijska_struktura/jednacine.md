# Алгоритми и програми за решавање линераних једначина

У овој лекцији научићеш како да пишеш алгоритме и програме за решавање
линеарних једначина или система линеарних једначина.

## Линеарна једначина

Петар је продавао трешње по цени од $cena$ динара за килограм. Од $n$ гајби,
где у свакој има по десет килограма трешања, остало је непродатих $m$ гајби.
Напиши алгоритам и програм који ће израчунати колико је новца Петар зарадио.

### Улаз

У првој линији стандардног улаза уноси се цео број $cena$ ($0<c\leq{100}$)
који представља цену трешања по килограму. У другој линији уноси се цео број
$n$ ($0<n\leq{50}$) који представља укупан број гајби. У трећој линији уноси се
цео број $m$ ($0<m\leq{n}$) који представља број непродатих гајби.

### Излаз

На излазу се исписује цео број који представља количину новца у динарима коју
је Петар зарадио.

### Тест пример

Улаз:

```text
80
20
3
```

Излаз:

```text
13600
```

### Решење

У овом задатку позната је цена трешања по килограму, укупан број гајби где се у
свакој налази по десет килограма трешања, као и број непродатих гајби. Ти треба
да напишеш једначину којом ћеш из познатих вредности израчунати колико је
динара Петар зарадио.

Ако је $n$ укупан број гајби, а $m$ број непродатих гајби, значи да је број
продатих гајби једнак $n-m$:

$$prodatogajbi=n-m$$

Пошто у свакој гајби има по десет килограма трешања, значи да је количина
продатих трешања једнака $10\cdot{prodatogajbi}$ килограма:

$$prodatotresanja=10\cdot{prodatogajbi}$$

Како килограм трешања кошта $cena$ динара, значи да је Петрова зарада једнака
$cena\cdot{prodatotresanja}$ динара:

$$zarada=cena\cdot{prodatotresanja}$$

Изради решења овог задатка можеш приступити на више начина. На пример, задатак
можеш решавати корак по корак:

$$prodatogajbi=n-m$$
$$prodatotresanja=10\cdot{prodatogajbi}$$
$$zarada=cena\cdot{prodatotresanja}$$

Дијаграм тока изгледао би овако:

```{image} jednacine01.png
:width: 30%
:align: center
:alt: Једначине
```

На основу дијаграма тока можеш написати програм у програмском језику C:

```{literalinclude} jednacine01.c
:language: c
```

Овакво решење задатка је прегледно и јасно.

### Оптимизација решења

Оптимизовано, али мање прегледно решење захтевало би да из свих формула извучеш
формулу за израчунавање једине непознате вредности - Петрове зараде, па потом
ту вредност испишеш на излазу, без потребе увођења додатних променљивих.

$$cena\cdot{10\cdot{(n-m)}}$$

Дијаграм тока тада би изгледао овако:

```{image} jednacine02.png
:width: 30%
:align: center
:alt: Једначине
```

На основу дијаграма тока можеш написати оптимизован програм у програмском
језику C:

```{literalinclude} jednacine02.c
:language: c
```

Овај програм можеш још више оптимизовати. На основу ограничења из текста
задатка види се да цена трешања не може бити већа од $100$ динара по килограму,
као и да укупан број гајби не може бити већи од $50$. Ако је Петар продао све
трешње по највишој цени, зарада би му била $100\cdot{10}\cdot{(50)}$, односно
$50000$ динара. Ако Петар није продао ништа зарада би му била $0$ динара.
Присети се да за представљање променљивих које могу имати целобројне вредности
у интервалу од $0$ до $65535$ можеш да користиш декларацију типа
`unsigned short int` (или скраћено `unsigned short`). Променљива типа
`unsigned short int` заузима два бајта у меморији, док променљива типа `int`
заузима четири бајта, односно, заузима чак дупло више меморије!

```{literalinclude} jednacine03.c
:language: c
```

Шта си добио оптимизацијом решења? У односу на првобитно решење задатка у којем
је декларисано и коришћено чак шест променљивих, где свака од њих користи
четири бајта у меморији, решење је сведено на дупло мање променљивих, где свака
од њих користи дупло мање меморије. Значи, уштедео си меморијски простор који
се користи за извршавање твог програма. Такође, у првобитном решењу израчунавање
различитих формула вршено је три пута, а у овом само једном. Значи, добио си и
на брзини извршавања програма, смањујући број инструкција које рачунар мора да
изврши да би дошао до решења.

Шта си изгубио оптимизацијом решења? Изгубио си на прегледности, односно
читљивости програмског кода.

## Задаци на петљи

Слично овом задатку, на сајту
[petlja.org](https://petlja.org/biblioteka/r/Zbirka/01%20Aritmetika/01%20Formule/03%20linearne_jednacine_i_sistemi)
налази се методичка збирка задатака из основа програмирања са групом задатака
које можеш решавати програмима линијске структуре.

Креирај дијаграм тока и напиши програм у програмском језику C за следеће
задатке:

- [Oграда терасе](https://petlja.org/biblioteka/r/Zbirka/ograda_terase)
- [Збирови по три странице правоугаоника](https://petlja.org/biblioteka/r/Zbirka/zbirovi_po_tri_stranice_pravougaonika)
- [Просек на такмичењу](https://petlja.org/biblioteka/r/Zbirka/prosek_na_takmicenju)

Уколико имаш креиран налог на сајту petlja.org, задатке можеш тестирати и
онлајн, тако што ћеш из падајућег менија изабрати програмски језик
`C (GCC 5.1.0)` или `C/C++ (G++ 14 5.1.0 or MS C/C++ 19.00.24313.1)`.
