# Линијска структура програма

У програмском језику C, као и уопште у структурираном програмирању,
најједноставнији програми састоје се из наредби које се извршавају једна за
другом, редоследом којим су написане, од врха програма ка дну. Такви програми
називају се програмима са праволинијским током, односно програмима линијске
(или просте) структуре. У комплекснијим програмима, које ћеш учити касније,
наредбе се неће извршавати једна за другом, већ ће се њихов редослед извршавања
контролисати помоћу управљачких структура.

## Секвенца

Секвенце чине наредбе које се извршавају редоследом којим су написане, односно
једна за другом.

```text
naredbа_1
naredbа_2
...
naredbа_n
```

У програмима линијске структуре секвенце се наводе између витичастих заграда у
функцији `main()`, као што је и до сада био случај - писао си кратке програме
линијске структуре који нису били интересантни јер су служили за
демонстрацију градива у лекцијама. У поглављу
[Структура језика и типови података](../struktura_i_tipovi/index.md) научио си
да пишеш програме у којима су се налазиле декларативне наредбе и наредбе
форматираног улаза и излаза. У поглављу,
[Изрази и наредбе](../izrazi_naredbe/index.md), учио си о операторима, изразима
и извршним наредбама.

Међутим, програмима линијске структуре можеш да решаваш разне проблеме у којима
се врше аритметичка израчунавања. Такви проблеми се обично срећу у природним и
техничким наукама. Тако ћеш, у овом поглављу научити да пишеш алгоритме и
програме у програмском језику C решавајући одређене проблеме програмима
линијске структуре из
[Методичке збирке задатака из основа програмирања](https://petlja.org/biblioteka/r/kursevi/Zbirka)
која је објављена на Петљи.

Задаци у којима се врше основна
[аритметичка](https://petlja.org/biblioteka/r/Zbirka/01%20Aritmetika)
израчунавања сврстани су у поткатегорије на следећи начин:

- Елементарна целобројна и реална аритметика:
    * [Геометријске формуле](z_geometrijske_formule.md)
    * [Линеарне једначине и системи линеарних једначина](z_linearne_jednacine_i_sistemi.md)
    * [Линеарна зависност и пропорција](z_linearna_zavisnost.md)
    * [Степеновање и кореновање](z_stepenovanje_i_korenovanje.md)
    * [Кретање](z_kretanje.md)
- Целобројно дељење
    * [Појам целобројног количника и остатка](z_pojam_div_i_mod.md)
    * [Позициони запис](z_pozicioni_zapis.md)

```{technicalnote}
Иако је Методичка збирке задатака из основа програмирања објављена за
програмске језике C++, C# и Python, своје програме у програмском језику C можеш
да тестираш онлајн уколико имаш креиран налог на Петљи.

Када се пријавиш на Петљу, на страници задатка, из падајућег менија треба да
одабереш програмски језик C (GCC 5.1.0) или
C/C++ (G++ 14 5.1.0 or MS C/C++ 19.00.24313.1). Свој програм можеш да учиташ
из свог изворног фајла кликом на дугме УЧИТАЈ или да га директно унесеш на
страници. Након тога, кликом на дугме ПОШАЉИ шаљеш програм систему на
проверу. Ако је програм исправан и задовољава наведена ограничења, добићеш
поруку TESTING DONE са зеленим пољем OK, а у супротном добићеш поруку о
грешци са кодом грешке у црвеном пољу.
:::
