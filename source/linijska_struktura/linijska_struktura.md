# Линијска структура програма

У програмском језику C, као и уопште у структурираном програмирању,
најједноставнији програми састоје се из наредби које се извршавају једна за
другом, редоследом којим су написане, од врха програма ка дну. Такви програми
називају се програмима са праволинијским током, односно програмима линијске
(или просте) структуре. У комплекснијим програмима, које ћеш учити касније,
наредбе се неће извршавати једна за другом, већ се њихов редослед извршавања
контролисати помоћу управљачких структура.

## Секвенца

Секвенце чине наредбе које се извршавају редоследом којим су написане, односно
једна за другом.

```text
naredbа_1
naredbа_2
...
naredbа_n
```

У програмима линијске структуре програмског језика C секвенце ћеш наводити
између витичастих заграда у функцији `main()`. Витичасте заграде `{` и `}`
користе се да групишу наредбе у блокове наредби и такви блокови могу се
користити свуда где се могу користити и појединачне наредбе, што ће бити тема
наредних поглавља.

До сада си писао кратке програме који нису били интересантни и служили су за
демонстрацију градива у лекцијама. Међутим, програмима линијске структуре можеш
да решаваш разне задатке у којима се врше аритметичка израчунавања. Такви
задаци се обично срећу у природним и техничким наукама.

У овом поглављу научићеш да пишеш алгоритме и програме у програмском језику C
решавајући одређене задатке програмима линијске структуре из
[Методичке збирке задатака из основа програмирања](https://petlja.org/biblioteka/r/kursevi/Zbirka)
која је објављена на Петљи. Методичке збирке задатака из основа програмирања
објављена је за програмске језике Python, C++ и C#, али своја решења свакако
можеш да тестираш онлајн уколико имаш креиран налог на Петљи.

Када се пријавиш на Петљу, на страници задатка требаш из падајућег менија да
одабереш програмски језик `C (GCC 5.1.0)` или
`C/C++ (G++ 14 5.1.0 or MS C/C++ 19.00.24313.1)`. Програм можеш да учиташ на
сајт из свог изворног фајла кликом на дугме `УЧИТАЈ` или да га директно унесеш
на страници. Након тога кликом на дугме `ПОШАЉИ` шаљеш задатак систему на
"преглед". Ако је твоје програмско решење исправно и задовољава наведена
ограничења, добићеш поруку `TESTING DONE` са зеленим пољем `OK`, а у супротном
добићеш поруку о грешци са кодом грешке у црвеном пољу.
