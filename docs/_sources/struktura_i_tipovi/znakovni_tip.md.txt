# Знаковни тип података

Вредности знаковног типа служе за представљање појединачних карактера. Карактер
се у меморији памти као цео број и њега називамо малим целобројним податком.
Због тога се може рећи да знаковни тип представља подскуп целобројног типа.

Програмски језик C за памћење карактера користи стандардни ASCII бинарни
7-битни кôд, дат у [прилогу](../prilozi/ascii_tabela.md), који се у меморији
представља са 8 бита (једним бајтом). Вредности знаковног типа задају се
стављањем одговарајућег карактера између два апострофа. На овај начин могу се
задати сви карактери осим специјалних - обрнуте косе црте, наводника, апострофа
и упитника.

Знаковне вредности могу се задати и помоћу декадних, окталних и хексадекадних
вредности. Да би се знаковна вредност задала помоћу декадне вредности, наводи
се декадна вредност знака из ASCII табеле, да би се задала помоћу окталне
вредности наводи се октална вредност знака из ASCII табеле у апострофима иза
обнуте косе црте, или да би се задала помоћу хексадекадне вредности, наводи се
хексадекадна вредност знака из ASCII табеле у апострофима иза `\x` или `\X`.

На пример, карактер `W` можеш задати на више начина:

- као карактер `'W'` или
- као декадни број `87` или
- као октални број `'\127'` или
- као хексадекадни број `'\x57'`.

У табели у [прилогу](../prilozi/ascii_tabela.md) дате су све вредности којима
се карактери могу задати. ASCII карактер (CH) кодови представљени су декадним
(DEC), окталним (OCT) и хексадекадним (HEX) кодовима.

Карактери са декадним вредностима од `32` до `126` садрже "штампајуће" податке
дате у колони `CH`.

Прва тридесет и два карактера у ASCII табели, од `0` до `31` у колони `DEC`, не
садрже никакве штампајуће податке. Они се називају управљачким карактерима и
служе за управљање излазним уређајима. На пример, карактер који има декадну
вредност `31` представља команду нови ред, која налаже штампачу да помери папир
на горе за један ред, док карактер са декадном вредношћу `27` симулира притисак
на тастер ESC лоциран у горњем левом углу тастатуре. Карактер са декадном
вредношћу `127` је још један управљачки карактер који означава да треба да се
обрише одељак папирне траке, која је до седамдесетих година била популаран
медијум за складиштење података.
