# Програмски језик C

## Развој програмског језика C

Програмски језик C је процедурални програмски језик опште намене који су
развили Dennis Ritchie и Ken Thompson између 1969. и 1973. године у компанији
Bell Labs. Оригинално је развијен за оперативни систем UNIX на PDP-11 и IBM
System/370 рачунарима и убрзо прихваћен као подразумевани програмски језик за
развој оперативних система и системског софтвера.

```{image} images/thompson_ritchie.jpg
:width: 70%
:align: center
:alt: Dennis Ritchie и Ken Thompson
```

Популарност програмског језика C порасла је 1978. године када су Brian
Kernighan и Dennis Ritchie публиковали прво издање књиге *The C Programming
Language*, која је позната међу програмерима као "Бела књига" или "K&R". Она је
уједно била и неформална спецификација овог програмског језика.

## Стандардизација програмског језика C

Осамдесетих година појавили су се C компајлери за различите хардверске
платформе и различите оперативне системе и било је јасно да се језик мора
стандардизовати. Амерички национални институт за стандарде
(енгл. *American National Standards Institute - ANSI*) је 1983. године формирао
радну групу која је радила до 1989. године и публиковала стандард
X3.159-1989 Programming Language C, по којем је ова верзија програмског језика
названа **ANSI C**, стандардни C или **C89**. Међународна организација за
стандарде (енгл. *International Organization for Standardization - ISO*)
усвојила је овај стандард као интернационални 1990. године под називом ISO/IEC
9899:1990 Programming languages – C по којем је ова верзија названа и C90.
Стандардизацијом је програмски језик C постао један од најмоћнијих, најбржих и
најкоришћенијих програмских језика.

ISO је ревидирао C стандард 1999. године у стандарду ISO/IEC 9899:1999
Programming languages – C (верзија **C99**), 2011. године у стандарду ISO/IEC
9899:2011 Information technology – Programming languages – C (верзија **C11**),
а последња ревизија десила се 2017. године у стандарду ISO/IEC 9899:2018
Information technology – Programming languages – C (верзија **C17**). У току
писања овог приручника врши се ревизија која ће вероватно бити објављена у
стандарду ISO/IEC 9899:2024 (верзија **C23**).

Како је C најчешће коришћен програмски језик у микро електроници и уграђеним
системима, 2003. и 2006. године публиковани су и стандарди за додатке
програмском језику C за уграђене процесоре (верзија Embedded C).

## Наследници програмског језика C

Програмски језик C послужио је као основа за развој нових програмских језика.
Од краја седамдесетих до средине осамдесетих година на темељима програмског
језика C развијен је програмски језик C++ као објектно-оријентисани програмски
језик опште намене који је доживео прву стандардизацију 1989. године. Следили
су и Java, JavaScript, C#, Objective-C, Python, Perl, PHP и многи други. Због
тога се често називају *цеолики језици*.
